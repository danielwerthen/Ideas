Varför jag är feminist!
=======================

Jag skulle vilja säga att jag alltid varit en feminist, men om jag ska vara helt ärlig så är det snarare så att jag kanske bara har ansett mig vara en feminist utan att egentligen veta vad det faktiskt innebär. Men det är nog så att jag äntligen börjar förstå!

Det började under en sommar, då jag för första gången blev utmanad att faktiskt försvara min uppfattning. I en ledig och fri diskussion, en sån man bara kan ha vänner emellan, diskuterades feminismen och huruvida den fortfarande är aktuell, och relevant. Jag stod för åsikten att, självklart är den det, men samtidigt kunde jag inte på ett övertygande sätt förklara varför. Så diskussionen tvingade mig att försöka hitta svar på de frågor som dök upp. På många sätt gav denna sommar mig en mängd med nya perspektiv, men det var också bara början.

När sedan någon, som på väldigt kort tid hade hunnit bli en viktig förebild för mig, meddelade att det var dags att ta ledigt ifrån sin tjänst för att arbeta med Feministiskt Initiativs valkampanj, var det med en nästan instinktiv självklarhet som jag höjde min hand i vädret och ropade *Jag vill hjälpa till!* Det var till min stora glädje som det också fanns en plats för mig i kampanjarbetet. 

Jag som inte hade grundat mitt beslut på något annat än en hyfsat stark magkänsla blev framförallt förvånad över den överväldigande tacksamhet och hjärtlighet som skulle komma att besvara mitt infall och engagemang. Jag hade ju egentligen inte haft så många andra motiv än en nästan egoistiskt grundad nyfikenhet. 

Det var med lika stor förvåning jag upptäckte hur snabbt min inställning skulle komma att förändras.

För det är omvälvande när man plötsligt börjar förstå vad man egentligen står för, det tog nämligen inte mer än en och en halv timme för Gudrun Schyman att förklara för mig det jag så länge hade försökt sätta ord på. Nu förstod jag hur feminismen är en ideologi snarare än en sakfråga. Nu förstod jag hur långt ifrån ett jämlikt land vi egentligen är. Och nu förstod jag också varför jag hade försvarat feminismen under den långa debatten med min vän, varför jag hade räckt upp handen utan att tveka; för att jag är feminist!

Min roll inom kampanjen skulle komma att handla om att samordna den del av kampanjen som F! kallar för *Homeparties*. Ett Homeparty innebär att en kandidat åker hem till en liten skara människor och ägnar en och en halv timme åt att berätta om och diskutera partiets politik. I en tid med det stora politikerförakt som finns idag kan jag tycka att det är just detta som politik borde handla om; politiker som faktiskt står till svars för hur de resonerar framför tv-rutan, istället för bakom, där hemma i vardagsrummet. 

Vad som gör mitt arbete särskilt glädjande är att jag får möta alla dem som vill bjuda hem F! till sina egna vardagsrum, för att lära sig mer själva och för att övertyga sina nära och kära. För varje mail och samtal som jag tar emot blir det tydligt just hur stort intresse och engagemang det faktiskt finns där ute. Det ända problem jag möter är när schemat för en kandidat är fullbelagt och denne inte hinner åka på fler Homeparties. 

Jag kan också berätta hur fantastiskt inspirerande det är när man får ett brev ifrån en mamma som berättar om sin dotter, som varit feminist så länge hon kan minnas och precis blivit gammal nog att rösta. När nu dottern ska ta studenten är det ända hon önskar sig i studentpresent att Gudrun ska komma hem till henne och hålla ett Homeparty, så att hon kan ta tillfället i akt och övertyga sina vänner och sin släkt om F!'s politik. Jag kan nog inte säga annat än att jag verkligen hoppas att det är just så våra framtida politiska ledare växer upp.

Om jag nu faktiskt är redo att sätta ord på mina åsikter skulle jag säga att feminismen för mig handlar om att visa hänsyn till sina medmänniskor. Bara för att demokratin ger en majoritet rätten att driva igenom sin vilja, innebär det inte att man kan blunda för den minoritet som riskerar att hamna i kläm. Feminismen behövs för att vi ska kunna bli bättre på att förstå oss på när och hur vi behöver visa denna hänsyn. Det är därför jag kommer rösta rosa i valen framöver!
